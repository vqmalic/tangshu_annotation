其年九月敕：「段瑰等詳議，東都不可立廟。李福等別狀，又有異同。國家制度，須合典禮，證據未一，則難建立。宜並令赴都省對議，須歸至當。」
周朝酷吏來子珣、萬國俊、王弘義、侯思止、郭霸、焦仁亶、張知默、李敬仁、唐奉一、來俊臣、周興、丘神勣、索元禮、曹仁哲、王景昭、裴籍、李秦授、劉光業、王德壽、屈貞筠、鮑思恭、劉景陽、王處貞二十三人，殘害宗枝，毒陷良善，情狀尤重，子孫不許與官。陳嘉言、魚承曄、皇甫文備、傅遊藝四人，情狀稍輕，子孫不許近任。」
臣日昨於延英陳乞，伏奉聖旨，未遂愚衷。竊以上古明王聖帝，致理興化，雖由元首，亦在股肱。所以述堯、舜之道，則言稷、契、臯、夔；紀太宗、玄宗之德，則言房、杜、姚、宋。自古至今，未有不任輔弼而能獨理天下者。況今天下，異於十年已前，方驅駕文武，廓清寇亂，建昇平之業，十已得八九。然華夏安否，系於朝廷，朝廷輕重，在於宰相。如臣駑鈍，夙夜戰兢，常以為上有聖君，下無賢臣，不能增日月之明，廣天地之德。遂使每事皆勞聖心，所以平賊安人，費力如此，實由臣輩不稱所職。方期陛下博採物議，旁求人望，致之輔弼，責之化成；而乃忽取微人，列於重地，始則殿庭班列，相與驚駭，次則街衢市肆，相與笑呼。伏計遠近流聞，與京師無異。何者？天子如堂，宰臣如陛，陛高則堂高，陛卑則堂不得高矣，宰臣失人，則天子不得尊矣。
先時，韓滉自浙西入覲，朝廷委政待之，至於調兵食，籠鹽鐵，勾官吏贓罰，鋤豪強兼並，上悉仗焉。每奏事，或日旰，他相充位而已，公卿救過不能暇，無敢枝梧者。渾雖滉所引，心惡其專政，正色讓之曰：「先相公以狷察為相，不滿歲而罷；今相公搒吏於省中至死，且非刑人之地，奈何蹈前非而又甚焉？專立威福，豈尊主卑臣之禮！」滉感悟愧悔，為霽威焉。及白誌貞除浙西觀察使，渾奏曰：「誌貞一末吏憸人，縱稱廉謹，不當頓居重職。」適遇渾以疾稱告，即日詔下。疾間，因乞骸骨，優詔不許。其判門下，主吏白當過官，渾愀然曰：「列官分職，復更撓之，非禮法也。千裏辭家，以幹微祿，邑主辭辦，豈慮無能，矧旌善進賢，事不在此。」故其年註擬，無退量者。
清化隋屬巴州。武德元年，於清化縣界木門故地置靜州。領清化、大牟二縣。其年，又置地平縣。六年，移靜州於地平縣。又割利州之嘉川，皆隸靜州。貞觀十七年，廢靜州，以清化縣屬巴州
酌獻用《承光》詞同中宗享孝敬《承光》。
永徽初，累轉陳王師。高宗令弘智於百福殿講《孝經》，召中書門下三品及弘文館學士、太學儒者，並預講筵。弘智演暢微言，備陳五孝。學士等難問相繼，弘智酬應如響。高宗怡然曰：「朕頗耽墳籍，至於《孝經》，偏所習睹。然孝之為德，弘益實深，故雲『德教加於百姓，刑於四海，是知孝道之為大也。」顧謂弘智：「宜略陳此經切要者，以輔不逮。」弘智對曰：「昔者天子有諍臣七人，雖無道不失其天下。微臣顓愚，願以此言奏獻。」帝甚悅，賜彩絹二百匹、名馬一匹。尋遷國子祭酒，仍為崇賢館學士。四年卒，年八十二，謚曰宣。有文集二十卷。
及穆宗登極，以師傅之舊，進位檢校司徒，優禮甚至。元和十五年十一月卒，詔曰：「故金紫光祿大夫、檢校司徒、兼太子少師、上柱國、滎陽郡開國公、食邑二千戶鄭餘慶，始以衣冠禮樂，行於山東，餘力文章，遂成誌學。出入清近，盈五十年。再秉臺衡，屢分戎律。凡所要職，無不踐更。貴而能貧，卑以自牧。謇諤聞於臺閣，柔睦化於閨門。受命有考父之恭，待士比公孫之廣。焚書逸禮，盡可口傳；古史舊章，如因心匠。朕方咨稟，庶罔昏逾。神將祝予，痛悼何及！乞言既阻，賵禮宜優，可贈太保。」時年七十五，謚曰貞。
《漢書決疑》十二卷顏延年撰。
伏惟陛下握紀御天，膺期啟聖，救億兆之焚溺，掃氛昆於寰區。創業垂統，配二儀以立德；發號施令，妙萬物而為言。獨照宸衷，永懷前古，將復五等而修舊制，建萬國以親諸侯。竊以漢、魏以還，餘風之弊未盡；勳、華既往，至公之道斯革。況晉氏失馭，宇縣崩離；後魏時乘，華夷雜處。重以關河分阻，吳、楚懸隔，習文者學長短縱橫之術，習武者盡幹戈戰爭之心，畢為狙詐之階，彌長澆浮之俗。開皇在運，因藉外家。驅御群英，任雄猜之數；坐移時運，非克定之功。年逾二紀，民不見德。及大業嗣文，世道交喪，一時人物，掃地將盡。雖天縱神武，削平寇虐，兵威不息，勞止未康。自陛下仰順聖慈，嗣膺寶歷，情深致治，綜核前王。雖至道無名，言象所紀，略陳梗概，實所庶幾。愛敬蒸蒸，勞而不倦，大舜之孝也。訪安內豎，親嘗御膳，文王之德也。每憲司讞罪，尚書奏獄，大小必察，枉直咸申，舉斷趾之法，易大辟之刑，仁心隱惻，貫徹幽顯，大禹之泣辜也。正色直言，虛心受納，不簡鄙陋，無棄芻蕘，帝堯之求諫也。弘獎名教，勸勵學徒，既擢明經於青紫，將升碩儒於卿相，聖人之善誘也。群臣以宮中暑濕，寢膳或乖，請徙御高明，營一小閣。遂惜家人之產，竟抑子來之願，不吝陰陽所感，以安卑陋之居。去歲荒儉，普天饑饉，喪亂甫爾，倉廩空虛。聖情矜愍，勤加惠恤，竟無一人流離道路，猶且食啖藜藿，樂撤簨弶，言必淒動，貌成癯瘠。公旦喜於重譯，文命矜其即序。陛下每四夷款附，萬里歸仁，必退思進省。凝神動慮，恐妄勞中國，以事遠方，不藉萬古之英聲，以存一時之茂實。心切憂勞，跡絕游幸，每旦視朝，聽受無倦。智周於萬物，道濟於天下。罷朝之後，引進名臣，討論是非，備盡肝膈，唯及政事，更無異辭。才及日昃，命才學之士，賜以清閒，高談典籍，雜以文詠，間以玄言，乙夜忘疲，中宵不寐。此之四道，獨邁往初。斯實生民以來，一人而已。弘茲風化，昭示四方，信可以期月之間，彌綸天壤。而淳粹尚阻，浮詭未移，此由習之永久，難以卒變。請待斫雕成朴，以質代文，刑措之教一行，登封之禮雲畢，然後定疆理之制，議山河之賞，未為晚焉。《易》稱：「天地盈虛，與時消息，況於人乎？」美哉斯言也。
天寶十一年，祿山表為屯田員外郎。及隨祿山寇陷東京，偽授中書侍郎。偽赦書制敕多出其手。始，尚與嚴莊、孫孝哲計畫，白祿山以為事必成。及顏杲卿殺李欽湊於土門，揚聲言榮王琬、哥舒翰二十萬眾徇河北，十七郡皆歸順。顏真卿破袁知奉三萬眾於堂邑，賀蘭進明再拔信都，李光弼、郭子儀繼收常山、趙郡，河北路絕者再。河南諸郡皆有防禦，潼關有哥舒翰之師。祿山大懼，怒尚等曰：「汝元向我道萬全，必無所畏。今四邊若此，賴鄭、汴數州尚存，向西至關，一步不通，河北並已無矣，萬全何在？更不須見我。」尚等遂數日不得見祿山，憂悶不知所為。
《童悟》十三卷
又海內眾情，朝廷竊議，為武氏諸王身計，亦適將有損。何則？處之未得其所，居之實恐不安，陛下雖欲寵之，翻乃陷之，不遵古典故也。且唐歷有歸，周命已去；爵重則難保，祿薄則易全。又則天皇帝親政之時，武氏諸王，亦分外職。今居京輦，不降舊封，天下之心，竊將不可。陛下縱欲敦崇外戚，曲流恩貸，奈宗廟社稷之計何？奈卿士黎庶之議何？
諗，大中五年，自大中大夫檢校右散騎常侍、禦史大夫、宣州刺史、宣歙觀察使、上柱國、河東男、食邑三百戶，賜紫金魚袋，入朝權知刑部侍郎。兄弟並列方鎮，時人榮之。
唐初因隋號，武德三年三月，改納言為侍中，內史令為中書令，給事郎為給事中，內書省為中書省。貞觀二十三年六月，改民部尚書為戶部尚書。七月，改治書侍御史為禦史中丞，改諸州治中為司馬，別駕為長史，治禮郎為奉禮郎。顯慶元年，改戶部尚書為度支尚書，侍郎為度支侍郎。又置驃騎大將軍員，從一品。龍朔二年二月甲子，改百司及官名。改尚書省為中台，僕射為匡政，左右丞為肅機，左右司郎中為丞務，吏部為司列，主爵為司封，考功為司績，禮部為司禮，祠部為司禋，膳部為司膳，主客為司蕃，戶部為司元，度支為司度，倉部為司倉，金部為司珍，兵部為司戎，職方為司域，駕部為司輿，庫部為司庫，刑部為司刑，都官為司僕，比部為司計，工部為司平，屯田為司田，虞部為司虞，水部為司川，余司依舊。尚書為太常伯，侍郎為少常伯，郎中為大夫。中書門下為東西台。侍中為左相，黃門侍郎為東台侍郎，給事中為東台舍人，散騎常侍為左右侍極，諫議大夫為正諫大夫。中書令為右相，侍郎為西台侍郎，舍人為西台舍人。秘書省為蘭台，監為太史，少監為侍郎，丞為大夫。著作郎為司文郎中，太史令為秘閣郎中。禦史台為憲台，御史大夫為大司憲，禦史中丞為司憲大夫。殿中省為中禦府，丞為大夫。尚食為奉膳，尚藥為奉醫，尚衣為奉冕，尚舍為奉扆，尚乘為奉駕，尚輦為奉禦，並為大夫。內侍省為內侍監。太常為奉常，光祿為司宰，衛尉為司衛，宗正為司宗，太僕為司馭，大理為詳刑，正為大夫。鴻臚為司文，司農為司稼，太府為外府，卿並為正卿。少府監為內府監。將作監為繕工監，大匠為大監，少匠為少監。國子監為司成館，國子祭酒為大司成，司業為少司成，博士為宣業。都水為司津監。左、右衛府、左、右驍衛府、左、右武衛府，並除「府」字。左、右屯衛府為左右威衛，左、右領軍衛為左右戎衛，武候為金吾衛，千牛為奉宸衛，屯營為羽林軍。詹事為端尹府，門下、典書為左右春坊，左右庶子為左右中護。中允為左贊善大夫，洗馬為司經大夫，中舍人為右贊善大夫。家令寺為宮府寺，率更寺為司更寺，僕寺為馭僕寺，長官並為大夫。左、右衛率府為典戎衛，左、右宗衛率府為司禦衛，左右虞候率府為清道衛，監門率府為崇掖衛，內率府為奉裕衛。七日，又制廢尚書令，改起居郎為左史，起居舍人為右史，著作佐郎為司文郎，太史丞為秘閣郎，左右千牛為奉宸，司議郎為左司議郎，太子舍人為右司議郎。典膳、藥藏、內直監、宮門大夫，並改為郎。太子千牛為奉裕。
時姚、巂蠻首相率詣闕頌懷古綏撫之狀，請為牧守以撫之。遂授姚州都督。以疾不行，轉司封郎中。時始安賊歐陽倩擁徒數萬，剽陷州縣，授懷古桂州都督，仍充招慰討擊使。才及嶺，飛書招誘，示以禍福，賊徒迎降，自陳為吏人侵逼，乃舉兵耳。懷古知其誠懇，乃輕騎以赴之。左右曰：「夷獠難親，未可信也。」懷古曰：「吾仗忠信，可通於神明，況於人乎！」因造其營以慰諭之。群賊喜悅，歸其所掠財貨，納於公府。諸洞酋長素持兩端者，盡來款附，嶺外悉定。
五月甲戌朔。丁丑，以旱命京城諸司疏理繫囚。己卯，通化南北二門鎖不可開，鑰入，如有持之者。上令鐵工破鎖，時日己及辰矣。丁亥，改鄆州東平縣為天平縣。戊子，敕度支每歲於西川織造綾羅錦八千一百六十七匹，令數內減二千五百十匹。
台州貞觀六年，處黨項置西滄州。八年，改為台州。無縣。至京師二千一百三十五裏。
八月壬寅，以青徐等五州節度使季廣琛兼許州刺史，河南節度使崔光遠兼汴州刺史。以青州刺史許叔冀兼滑州刺史，充青滑六州節度使。甲辰，上皇誕節，上皇宴百官於金明門樓。朔方節度使郭子儀、河東節度使李光弼、關內節度使王思禮來朝，加子儀中書令，光弼侍中，思禮兵部尚書，餘如故。
炎精式降，蒼生攸仰。羞列豆籩，酒陳牲象。昭祀有應，宜其不爽。送樂張音，惟靈之往。
治道同歸，師氏為上，化人成俗，必務於學。俊造之士，皆從此途，國之貴遊，罔不受業。修文行忠信之教，崇祗庸孝友之德，盡其師道，乃謂成人。然後揚於王庭，敷以政事，徵之以理，任之以官，置於周行，莫匪邦彥，樂得賢也，其在茲乎！朕志承理體，尤重儒術，先王設教，敢不虔行。頃以戎狄多虞；急於經略，太學空設，諸生蓋寡。弦誦之地，寂寥無聲，函丈之間，殆將不掃，上庠及此，甚用閔焉。今宇縣乂甯，文武並備，方投戈而講藝，俾釋菜以行禮。使四科鹹進，六藝復興，神人以和，風化浸美，日用此道，將無間然。其諸道節度、觀察、都防禦等使，朕之腹心，久鎮方面，眷其子弟，為奉義方，修德立知，是資藝業。恐干戈之後，學校尚微，僻居遠方，無所咨稟，負經來學，宜集京師。其宰相朝官、六軍諸將子弟，欲得習學，可並補國子學生。其中身雖有官，欲附學讀書者亦聽，其學官委中書門下選行業堪為師範者充。其學生員數，所習經業，供承糧料，增修學館，委本司條奏以聞。
昆明漢定莋縣，屬越巂郡。後周置定莋鎮。武德二年，鎮為昆明縣，蓋南接昆明之地故也
五月癸巳，複置十道按察使。右散騎常侍徐堅卒。六月甲戌，尚書左丞相源乾曜停兼侍中，黃門侍郎杜暹為荊州大都督府長史，中書侍郎李元紘為曹州刺史。兵部尚書蕭嵩兼中書令。戶部侍郎兼鴻臚卿宇文融為黃門侍郎，兵部侍郎裴光庭為中書侍郎，並同中書門下平章事。秋七月辛醜，工部尚書張嘉貞卒。八月癸亥，上以降誕日，宴百僚於花萼樓下。百僚表請以每年八月五日為千秋節，王公已下獻鏡及承露囊，天下諸州咸令宴樂，休暇三日，仍編為令，從之。丙寅，越州大水，漂壞廨宇及居人廬舍。己卯，中書侍郎裴光庭兼御史大夫，依舊知政事。乙酉，尚書右丞相、開府儀同三司兼吏部尚書宋璟為尚書左丞相，尚書左丞相源乾曜為太子少傅。九月壬子，宇文融左遷汝州刺史，俄又貶昭州平樂尉。壬寅，裴光庭為黃門侍郎，依舊知政事。
知章性放曠，善談笑，當時賢達皆傾慕之。工部尚書陸象先，即知章之族姑子也，與知章甚相親善。象先常謂人曰：「賀兄言論倜儻，真可謂風流之士。吾與子弟離闊，都不思之，一日不見賀兄，則鄙吝生矣。」
十一月辛醜，鳳翔、邠寧之眾攻興元府，陷之。山南西道節度使楊守亮與前左軍中尉楊複恭、判官李巨川突圍而遁，將奔太原。李茂貞表其子繼密權知興元府事。十二月辛未朔，華州節度使韓建奏於乾元縣遇興元潰散兵士，擊敗之。其楊守亮、楊複恭並已處斬訖，皆傳首京師。
彥昭長於經濟，儒學優深，精於吏事。前治數郡，所蒞有聲，動多遺愛。十年，檢校禮部尚書、孟州刺史、河陽懷節度使，進階金紫。十二年正月，加檢校刑部尚書、太原尹、北都留守、河東節度管內觀察等使。
景穀漢白水縣地。宋置平興縣，隋改為景穀。武德四年，置沙州，割龍州之方維來屬。沙州領景谷、方維二縣。，貞觀元年，廢沙州，以景穀屬利州，仍省方維縣併入。
高瑀，渤海蓚人。少好論兵，釋褐右金吾胄曹，累辟諸府從事，歷陳、蔡二郡刺史，入為太僕卿。太和初，忠武節度使王沛卒，物議以陳許軍四征有功，必自擇帥；或以禁軍之將得之。宰相裴度、韋處厚議瑀深沈方雅，曾刺陳、蔡，人懷良政，又熟忠武軍情，欲請用瑀。事未聞，陳許表至，果請瑀為帥，乃授檢校左散騎常侍、許州刺史、忠武節度使。自大歷已來，節制之除拜，多出禁軍中尉。凡命一帥，必廣輸重賂。禁軍將校當為帥者，自無家財，必取資於人；得鎮之後，則膏血疲民以償之。及瑀之拜，以內外公議，搢紳相慶曰：「韋公作相，債帥鮮矣！」
推月離術
《爾雅》曰：「泰山為東嶽。」《周官》曰：「兗州之鎮山。」實萬物之始，故稱岱焉；其位居五嶽之伯，故稱宗焉。自昔王者受命易姓，於是乎啟天地，薦成功，序圖錄，紀氏號。朕統承先王，茲率厥典，實欲報玄天之眷命，為蒼生而祈福，豈敢高祝千古，自比九皇哉！故設壇場於山下，受群方之助祭；躬封燎於山上，冀一獻之通神。斯亦因高崇天，就廣增地之義也。
陰曆：
《解字文》七卷周成撰。
臣等謹按顯慶年修禮官長孫無忌等奏改燔柴在祭前狀稱「祭祀之禮，必先降神。周人尚臭，祭天則燔柴」者。臣等按禮，迎神之義，樂六變則天神降，八變則地祇出，九變則鬼神可得而禮矣。則降神以樂，《周禮》正文，非謂燔柴以降神也。案尚臭之義，不為燔之先後。假如周人尚臭，祭天則燔柴，容或燔臭先以迎神。然則殷人尚聲，祭天亦燔柴，何聲可燔先迎神乎？又按顯慶中無忌等奏稱「晉氏之前，猶遵古禮。周、魏以降，妄為損益」者。今按郭璞《晉南郊賦》及注《爾雅》：「祭後方燔。」又按《宋志》所論，亦祭後方燔。又檢南齊、北齊及梁郊祀，亦飲福酒後方燔。又檢後周及隋郊祀，亦先祭後燔。據此，即周遵後燔，晉不先燎。無忌之事，義乃相乖。
登歌酌鬯第二南呂均之蕤賓羽：
竊以董溪等，當陛下憂山東用兵時，領糧料供軍重務，聖心委付，不比尋常；敢負恩私，恣其贓犯，使之萬死，不足塞責。弘寬大之典，流竄太輕，陛下合改正罪名，兼責臣等疏略。但詔令已下，四方聞知，不書明刑，有此處分，竊觀眾情，有所未喻。伏自陛下臨禦已來，每事以誠，實與天地合德，與四時同符，萬方之人，沐浴皇澤。至如於、董所犯，合正典章，明下詔書，與眾同棄，即人各懼法，人各謹身。
十二載春正月壬子，楊國忠於尚書省注官，注訖，於都堂對左相與諸司長官唱名。二月庚辰，選人鄭懟等二十餘人以國忠銓注無滯，設齋於勤政殿下，立碑於尚書省門。癸未，追削故右相李林甫在身官爵，男將作監岫、宗黨李複道等五十人皆流貶，國忠誣奏林甫陰結叛胡阿布思故也。夏五月乙酉，以魏、周、隋依舊為三恪及二王后，複封韓、介、酅等公。辛亥，太廟諸陵署依舊隸太常寺。
又凡日晷差，冬夏至不同，南北亦異，而先儒一以裏數齊之，喪其事實。沙門一行因修《大衍圖》，更為《覆矩圖》，自丹穴以暨幽都之地，凡為圖二十四，以考日蝕之分數，知夜漏之短長。今載諸州測景尺寸如左：
《垂拱留司格》六卷裴居道撰。
蓋君子重因循而憚改作，有不得已者，亦當運獨見之明，定卓然之議。如今選司所行者，非上皇之令典，乃近代之權道，所宜遷徙，實為至要。何以言之？夫尺丈之量，所及者蓋短；鍾庾之器，所積者寧多。非其所及，焉能度之；非其所受，何以容之？況天下之大，士人之眾，而可委之數人之手乎？假使平如權衡，明如水鏡，力有所極，照有所窮，銓綜既多，紊失斯廣。又以比居此任，時有非人。豈直愧彼清通，昧於甄察；亦將竟其庸妄，糅彼棼絲。情故既行，何所不至？髒私一啟，以及萬端。至乃為人擇官，為身擇利，顧親疏而下筆，看勢要而措情。悠悠風塵，此焉奔兢；擾擾遊宦，同乎市井。加以厚貌深衷，險如溪壑，擇言觀行，猶懼不周。今使百行九能，折之於一面，具僚庶品，專斷於一司，不亦難矣！且魏人應運，所據者乃三分；晉氏播遷，所臨者非一統。逮乎齊、宋，以及周、隋，戰爭之日多，安泰之時少，瓜分瓦裂，各在一方。隋氏平陳，十餘年耳，接以兵禍，繼以饑饉，既德業之不逮，或時事所未遑，非謂是今而非古也。武德、貞觀，與今亦異，皇運之初，庶事草創，豈唯日不暇給，亦乃人物常稀。天祚大聖，享國永年，比屋可封，異人間出。咸以為有道恥賤，得時無怠，諸色入流，歲以千計。群司列位，無復新加，官有常員，人無定限。選集之始，霧積雲屯，擢敘於終，十不收一。淄澠雜混，玉石難分，用捨去留，得失相半。撫即事之為弊，知及後之滋失。
丞二人，從六品上。主簿一人，從七品上。錄事二人，從九品上。府五人，史十一人，亭長四人，掌固六人。丞掌判寺事。主簿掌印，勾檢稽失。錄事掌受事發辰。
海州中隋東海郡。武德四年，置海州總管府，領海、漣、環、東楚四州。海州領朐山、龍沮、新樂、曲陽、沐陽、厚丘、懷仁、利城、祝其九縣。六年，改新樂為祝其。七年，以東楚州屬揚府，又以沂州來屬。八年，廢環州及龍沮、祝其、曲陽、厚丘、利城六縣，仍以廢環州之東海來屬。九年，廢漣州。貞觀元年，罷都督府。天寶元年，以海州為東海郡。乾元元年，複為海州。舊領縣四：朐山、東海、沐陽、懷仁，戶八千九百九十九，口四萬三千六百九十三。天寶，戶二萬八千五百四十九，口十八萬四千九。在京師東二千五百七十裏，至東都一千七百五十四裏。
十一月丁醜，郭子儀收魏州，得偽署刺史蕭華於州獄，詔複以華為刺史。是日，上皇至自華清宮，上迎於灞上。上自控上皇馬轡百餘步，誥止之，乃已。十二月癸卯，以河南節度崔光遠為魏州刺史，遣蕭華赴相州行營。甲辰，以昇州刺史韋黃裳為蘇州刺史、浙西節度使。庚戌，以戶部尚書李峘充淮南、浙西觀察使、處置節度使。丙寅，立春，上禦宣政殿，讀時令，常參官五品已上升殿序坐而聽之。時王師圍相州，慶緒食盡，求於史思明，率眾來援。丁卯，思明複陷魏州，刺史崔光遠出奔。
是時，皇子勝衣者盡加王爵，不出閣。德宗朝，述為諸王之長。時分命中使周行天下，求訪沈太後，詔以睦王為奉迎太後使，以工部尚書喬琳副之。貞元七年薨。
文敬太子謜，順宗之子。德宗愛之，命為子。貞元四年，封邕王，授開府儀同三司。七年，定州張孝忠卒，以謜領義武軍節度大使、易定觀察等使，以定州刺史張茂昭為留後。十年六月，潞帥李抱真卒，又以謜領昭義節度大使、澤潞邢洺名磁觀察等使，以潞將王虔休為潞府司馬、知留後。十五年十月薨，時年十八，廢朝三日，贈文敬太子，所司備禮冊命。其年十二月，葬於昭應，有陵無號。發引之日，百官送於通化門外，列位哭送。是日風雪寒甚，近歲未有。詔置陵署令丞。
初，將佐匿喪，既發，帝遣問所欲立：「吳湊可乎？」監軍孟介、行軍盧瑗皆曰「便」。及湊次汜水，柩將遷，請備儀；瑗不許，又令留什物俟新使，將士大怒。玄佐子婿及親兵乃以三月晦夜激怒三軍。明晨，衙兵皆甲冑，擁士寧登重榻，衣以墨縗，呼為留後。軍士執城將曹金岸、浚儀令李邁，曰：「爾等皆請吳湊者！」遂臠之，唯盧瑗獲免。士寧乃以財物分賜將士，請之為帥，孟介以聞。帝召宰臣問計，竇參曰：「今汴人挾李納以邀命，若不許，懼合於納。」遂從之，授士寧起復金吾衛將軍同正、汴州刺史、宣武軍節度等使。士寧位未定時，遣使通王武俊、劉濟、田緒，以士寧未受詔於國，皆留之。
二月，以兵部侍即、充諸道鹽鐵轉運使王凝為秘書監，以所補吏職罪也。以吏部侍郎裴坦為兵部侍郎，充諸道鹽鐵轉運使。以翰林學士崔澹為中書舍人；翰林學士徐仁嗣為司封郎中，學士如故。以容管經略招討使高秦檢校戶部尚書，太府卿李嶧為宗正卿，湖州刺史張搏為盧州刺史，庫部員外郎楊堪為吏部員外郎。
溫泉監：泉在京兆府昭應縣之西。監一人，正七品下。丞二人，從八品上，錄事一人，府二人，史二人，掌固四人。溫泉監掌湯池宮禁之事。丞為之貳。凡王公已下至於庶人，湯泉館有差，別其貴賤，而禁其逾越。凡近湯之地，潤澤所及，瓜果之屬先時而毓者，必苞匭而進之，以薦陵廟。
力士義父高延福夫妻，正授供奉。嶺南節度使於潘州求其本母麥氏送長安，令兩媼在堂，備於甘脆。金吾大將軍程伯獻與力士結為兄弟，麥氏亡，伯獻於靈筵散發，具縗絰，受賓吊答。十七年，贈力士父廣州大都督，麥氏越國夫人。
讚曰：嗟彼五王，忠於有唐。知火在木，謂其無傷。禍發既克，勢摧靡當。何事不敏，周身之防。
初，德宗朝政多僻，朝官或相過從，多令金吾伺察密奏，宰相不敢於私第見賓客。及度輔政，以群賊未誅，宜延接奇士，共為籌畫，乃請於私居接延賓客，憲宗許之。自是天下賢俊，得以效計議於丞相，接士於私第，由度之請也。
求每日消息定衰各置其氣消息衰，依定氣日數，每日以陟降率陟減降加其分，滿百從衰，不滿為分。各得每日消息定衰及分。其距二分前後各一氣之外，陟降不等，各每以三日為一限，損益如後。
武藝不從。門藝兵至境，又上書固諫。武藝怒，遣從兄大壹夏代門藝統兵，征門藝，欲殺之。門藝遂棄其衆，間道來奔，詔授左驍衛將軍。武藝尋遣使朝貢，仍上表極言門藝罪狀，請殺之。上密遣門藝往安西，仍報武藝雲：「門藝遠來歸投，義不可殺。今流向嶺南，已遣去訖。」乃留其使馬文軌、蔥勿雅，別遣使報之。俄有泄其事者，武藝又上書雲：「大國示人以信，豈有欺誑之理！今聞門藝不向嶺南，伏請依前殺卻。」由是鴻臚少卿李道邃、源復以不能督察官屬，致有漏泄，左遷道邃爲曹州刺史，復爲澤州刺史。遣門藝暫向嶺南以報之。
初，賊將至州境。或謂睿曰：「突厥所向無前，百姓喪膽；明公力不能禦，不若降之。」睿曰：「吾為天子刺史，不戰而降，其罪大矣。」則天聞而深嘆息之，贈冬官尚書，謚曰節。及賊退，唐波若伏誅，家口籍沒。因下制曰：「故趙州刺史高睿，狂賊既至，死節不降；長史唐波若，不能固城，相率歸賊。高睿已加褒柱，波若等身死破家。賞罰既行，須敦懲勸，宜頒示天下，鹹使知聞。」
尋而懷恩叛，投靈武，有朔方舊將任敷、張韶等，收合余燼，眾至數萬。廣德二年秋，乃引吐蕃之眾數萬人至奉天縣，朔方節度郭子儀率眾拒之而退。永泰元年秋，懷恩遣兵馬使範至誠、任敷將兵，又誘回紇、吐蕃、吐谷渾、黨項、奴刺之眾二十餘萬，以犯奉天、醴泉、鳳翔、同州等處，被其逆命。先以郭子儀屯涇陽，渾日進屯奉天，數摧其鋒。又聞懷恩死，吐蕃將馬重英等十月初引退，取邠州舊路而歸。回紇首領羅達幹等率其眾二千餘騎，詣涇陽請降。子儀許之，率眾被甲持滿數千人。回紇譯曰：「此來非惡心，要見令公。」子儀曰：「我令公也。」回紇曰：「請去甲。」子儀便脫兜鍪槍甲，策馬挺身而前。回紇酋長相顧曰：「是也。」時太子太保李光進、兼禦史大夫路嗣恭戎裝介馬在子儀之側。子儀指視回紇曰：「此是渭北節度李太保。」又曰：「此是朔方軍糧使路大夫。」回紇便下馬羅拜，子儀亦下馬。回紇之眾為左右翼，各數百人，漸進；子儀麾下亦馳而至，子儀麾退之。子儀命酒與之飲，贈之纏頭彩三千匹。子儀執回紇大將可汗弟合胡祿都督藥羅葛等手，責讓之曰：「我國家知汝回紇有功，報汝大厚，汝何背約負信，犯我王畿？我須與汝戰，何乃降為！我一身挺入汝營，任汝拘縶，我麾下將士，須與汝戰。」回紇又譯曰：「懷恩負心，來報可汗，雲唐國天子今已向江淮，令公亦不主兵，我是以敢來。今知天可汗見在上郭，令公為將，懷恩天又殺之。今請追殺吐蕃，收其羊馬，以報國恩。然懷恩子，可敦兄弟，請勿殺之。」合胡祿都督等與宰相磨咄莫賀達幹、宰相暾莫賀達幹、宰相護都毗伽將軍、宰相揭拉裴羅達幹、宰相梅錄大將軍羅達幹、平章事海盈闕達幹等，子儀先執杯，合胡祿都督請咒，子儀咒曰：「大唐天子萬萬歲！回紇可汗亦萬歲！兩國將相亦萬歲！若起負心違背盟約者，身死陣前，家口屠戮。」合胡祿都督等失色，及杯至，即譯曰：「如令公盟約。」皆喜曰：「初發本部來日，將巫師兩人來，雲：『此行大安穩，然不與唐家兵馬鬥，見一大人即歸。』今日領兵見令公，令公不為疑，脫去衣甲，單騎相見，誰有此心膽！是不戰鬥見一大人，巫師有徵矣！」歡躍久之。子儀撫其背，首領等分纏頭彩以賞巫師，請諸將同擊吐蕃，子儀如其約。翌日，使領回紇首領開府古野那等六人入京朝見。
三月丙申朔，以蜀州刺史韓洄為兵部侍郎，以汴東水陸運等使、左庶子包佶為刑部侍郎。辛醜，戶部侍郎、判度支元琇兼諸道水陸運使。丁未，李希烈陷南陽，殺守將黃金嶽。甲寅，詔宰臣宣諭禦史，今後上封彈奏，人自陳論，不得群署章疏。戊午，宣武帥劉洽檢校司空；以汴滑節度使李澄普滑州刺史，充鄭滑節度使。加李納司空。
中都漢平陸縣，本治殷密城，在今治西三十九裏。天寶元年，改為中都，移於今治。
太和隋縣。武德五年，置南平州，領太和、永新、廣興、東昌四縣。八年，廢南平州，以永新等三縣並太和，屬吉州
萬安州所治。至德二年，改為萬全，後複置
《葉詩》二十卷葉遵注。
則天命左豹韜衛大將軍麴崇裕為中軍大總管，夏官尚書岑長倩為後軍大總管，率兵十萬討之，仍令鳳閣侍郎張光輔為諸軍節度。於是制削貞及沖屬籍，改姓虺氏。崇裕等軍至蔡州城東四十里，貞命少子規及裴守德拒戰。規等兵潰而歸，貞大懼，閉門自守。裴守德排閣入，問王安在，意欲殺貞以自購也。官軍進逼州城，貞家僮悉力衛，貞曰：「事即如此，豈得受戮辱，當須自為計。」貞乃飲藥而死。家僮方始一時散，舍仗就擒。規亦縊其母自殺，守德攜良鄉縣主亦同縊於別所。麴崇裕斬貞父子及裴守德等，傳首東都，梟於闕下。貞起兵凡二十日而敗。貞之在蔡州，數奏免所部租賦以結人心，家僮千人，馬數千匹，外托以畋獵，內實習武備。嘗游於城西水門橋，臨水自鑑，不見其首，心甚惡之，未幾而及禍。神龍初，追復爵土，與子沖俱復舊姓。初，貞將起兵，作書與壽州刺史、駙馬都尉趙瑰曰：「佇總義兵，來入貴境。」瑰甚喜，復許率兵相應。瑰妻常樂長公主，高祖第七女，和思皇后之母也，謂其使曰：「為我報越王，與其進不與其退。爾諸王若是男兒，不應至許時尚未舉動。我常見耆老雲，隋文帝將篡奪周室，尉遲迥是周家外甥，猶能起兵相州，連結突厥，天下聞風，莫不響應。況爾諸王，並國家懿親，宗社是托，豈不學尉遲迥感恩效節，捨生取義耶？夫為臣子，若救國家則為忠，不救則為逆。諸王必須以匡救為急，不可虛生浪死，取笑於後代。」及貞等敗，瑰與公主亦伏誅。
是時，內外群官，文物有序，僕禦清道，車服以庸。於是貴賤士庶，較然殊異。越王侗於東都嗣位，下詔停廢。自茲以後，浸以不章，以至於亡。
萬頃素與徐敬業兄弟友善，永昌元年為酷吏所陷，配流嶺南而死。時神客、楚賓已卒，履冰、思茂相次為酷吏所殺。
史臣曰：郭虔瓘、郭知運、王君㚟、張守珪、牛仙客、王忠嗣，立功邊域，為世虎臣，班超、傅介子之流也。然虔瓘以萬人征西，請給公乘、熟食，可謂謀之不臧矣。君㚟以父執登陴，兵竟不出，此則不知門外之事，義斷恩也。守珪以至誠感神，取材成堰，與夫耿恭拜井，有何異焉？仙客爰自方隅，驟登廊廟，顯招物議，獨善其身，蓋才有不周，昧於陳力就列。忠嗣因青蠅之點，幾危其身，讒人之言，誠可畏也！
丁部為集，其類有三：一曰楚詞，以紀騷人怨刺。二曰別集，以紀詞賦雜論。三曰總集，以紀文章事類。
文宗聞之驚，急召宰臣。時牛僧孺先至，上謂曰：「幽州今日之事可奈何？」僧孺曰：「此不足煩聖慮，臣被召疾趨氣促，容臣稍緩息以對。」上良久曰：「卿以為不足憂，何也？」僧孺對曰：「陛下以範陽得失系國家休戚耶？且自安、史之後，範陽非國家所有。前時劉總向化，以土地歸闕，朝廷約用錢八十萬貫，而未嘗得範陽尺布鬥粟上供天府；則今日誌誠之得，猶前日載義之得也。陛下但因而撫之，亦事之宜也。且範陽，國家所賴者，以其北捍突厥，不令南寇。今若假誌誠節鉞，惜其土地，必自為力。則爪牙之用，固不計於逆順。臣固曰不足煩聖慮。」上大喜曰：「如卿之言，吾洗然矣。」尋以嘉王運遙領節度，以誌誠為節度觀察留後，檢校左散騎常侍，兼幽州左司馬。尋改檢校工部尚書、節度副大使，知節度事。
安業萬歲通天元年，分豐陽置。景龍三年，改屬雍州。景雲元年，還屬商州。乾元元年正月，改為乾元縣，割屬京兆府。
其三曰：
暠風儀秀整，所歷皆以威重見稱，朝廷稱其有宰相之望。累封武都縣伯，俄為太子少傅。病卒，年六十餘，贈益州大都督。
塗州下武德元年，臨塗羌歸附，置塗州，領端源、婆覽二縣。貞觀二年，州縣俱省。五年，又分茂州之端源戍置塗州也。領縣三，與州同置
《晉中興書》八十卷何法盛撰。
肅明皇后室酌獻用《昭升》林鐘宮，禮部尚書、昭文館學士薛稷作。：
《儀禮》十七卷鄭玄注。
貞元四年，回紇請結和親。詔以鹹安公主降回紇，命檢校右僕射關播充使。憬以本官兼禦史中丞為副。前後使回紇者，多私賫繒絮，蕃中市馬回以規利。憬一無所市，人嘆美之。使還，遷尚書左丞，綱轄省務，清勤奉職。竇參為宰相，惡其能，請出為同州刺史，上不從。
京兆少尹韋武議曰：「凡三年一祫，五年一禘。祫則群廟大合，禘則各序其祧。謂主遷彌遠，祧室既修，當袷之歲，當以獻祖居於東向，而懿祖序其昭穆，以極所親。若行禘禮，則太祖複筵於西，以眾主列其左右。是則於太祖不為降屈，於獻祖無所厭卑。考禮酌情，謂當行此為勝。」
二年春正月辛巳朔，車駕在鳳翔。李克用旋師河中，與硃玫、王重榮同上表，請駕駐蹕鳳翔，仍數田令孜之罪。乃以飛龍使楊複恭複知內樞密事。戊子，田令孜迫乘輿請幸興元。庚寅，車駕次寶雞。授刑部尚書孔緯兼御史大夫，令率從官赴行在。時車駕夜出，宰相蕭遘、裴徹、鄭昌圖及文武百僚不之知，扈從不及，故令孔緯促之。蕭遘惡令孜弄權，再亂京國，因邠州奏事判官李松年至鳳翔，乃令亟召硃玫迎奉。癸巳，硃玫引步騎五千至鳳翔。令孜聞邠州軍至，奉帝入散關，令禁軍守靈璧。玫至，禁軍潰散，遂長驅追駕至尊途驛。嗣襄王熅疾，為玫所得。時興元節度使石君涉聞車駕入關，乃毀徹棧道，柵絕險要，車駕由他道僅達，為邠州軍踵後，崎嶇危殆者數四。
貞觀十三年，建州鼠害稼。二十一年，渝州鼠害稼。
十月癸酉，易直檢校尚書左僕射、平章事、山南東道節度使。
至德元載十一月辛亥朔，河西地震裂有聲，陷廬舍，張掖、酒泉尤甚，至二載三月癸亥乃止。
權德輿，字載之。父臯，見《卓行傳》。德輿七歲居父喪，哭踴如成人。未冠，以文章稱諸儒間。韓洄黜陟河南，辟置幕府。復從江西觀察使李兼府為判官。杜佑、裴胄交辟之。德宗聞其材，召為太常博士，改左補闕。
其配神之主，武德中，冬至及孟夏雩祭皇地祇於方丘、神州地祇於北郊，以景帝配；而上辛祈穀祀感帝於南郊，季秋祀五方天帝於明堂，以元帝配。貞觀初，圓丘、明堂、北郊以高祖配，而元帝惟配感帝。高宗永徽二年，乙太宗配祀明堂，而有司乃以高祖配五天帝，太宗配五人帝。太尉長孫無忌等與禮官議，以謂：「自三代以來，曆漢、魏、晉、宋，無父子同配於明堂者。《祭法》曰：'周人禘嚳而郊稷，祖文王而宗武王。'鄭玄以祖宗合為一祭，謂祭五帝、五神於明堂，以文、武共配。而王肅駁曰：'古者祖功宗德，自是不毀之名，非謂配食於明堂。'《春秋傳》曰：'禘、郊、祖、宗、報，五者國之典祀也。'以此知祖、宗非一祭。」於是以高祖配於圓丘，太宗配於明堂。
梁纘者，本以昭義兵西戍，駢表隸麾下。王仙芝之敗，殘黨過江，帝以駢治鄆威化大行，且仙芝黨皆鄆人，故授駢鎮海節度使。駢遣將張潾與纘分兵窮討，降其驍帥畢師鐸數十人，賊走嶺表。帝美其功，加諸道行營都統、鹽鐵轉運等使。又詔駢料官軍義營鄉團，歸其老弱傷夷，裁製軍食；刺史以下小罪輒罰，大罪以聞。賊更推黃巢南陷廣州，駢建遣潾以兵五千屯郴扼賊西路，留後王重任以兵八千並海進援循、潮，自將萬人繇大庾擊賊廣州，且請起荊南王鐸兵三萬壁桂、永，以邕管兵五千壁端州，則賊無遺類。帝納其策，而駢卒不行。
前享一日，奉禮郎設禦位於廟東南，西向。設享官公卿位於東門之內道南，執事者位於其後，西向北上。卿史位於廟堂之下，一在東南，西向；一在西南，東向。令史各陪其後。奉禮郎位於樂縣東北，贊者二人，在南差退，俱西向。協律郎位於廟堂上前楹之間，近西，東向。太樂令位於北縣之間，北向。設從享之官位，九廟子孫於享官公卿之南，昭、穆異位。文官九品以上，又於其南，東方、南方蕃客又於其南，西向北上。介公、酅公位於西門之內道南，武官九品於其南，少西，西方、北方蕃客又於其南，東向北上。設牲榜於東門之外，如郊之位。設尊彝之位於廟堂之上下，每座斝彝一，黃彝一，犧尊、象尊、著尊、山罍各二，在堂上，皆於神座之左。獻祖、太祖、高祖、高宗尊彝在前楹間，北向；懿祖、代祖、太宗、中宗、睿宗尊彝在戶外，南向。各有坫焉。其壺尊二、太尊二、山罍四，皆在堂下階間，北向西上；簋、鈃、籩、豆在堂上，俱東側階之北。每座四簋居前，四簠次之，六登次之，六鈃次之，籩、豆為後，皆以南為上，屈陳而下。禦洗在東階東南，亞獻又於東南，俱北向；罍水在洗東，篚在洗西，南肆。
帆延者，或曰望衍，曰梵衍那。居斯卑莫運山之旁，西北與護時健接，東南距罽賓，西南訶達羅支，與吐火羅連境。地寒，人穴處。王治羅爛城，有大城四五。水北流入烏滸河。貞觀初，遣使者入朝。顯慶三年，以羅爛城為寫鳳都督府，縛時城為悉萬州，授王寫鳳州都督，管內五州諸軍事，自是朝貢不絕。
《陸雲公集》四卷
運為東都留守將，為杜亞所陷，流死歸州。
南平公主，下嫁王敬直，以累斥嶺南，更嫁劉玄意。
大業末，為馬邑丞。高祖擊突厥，靖察有非常志，自囚上急變，傳送江都，至長安，道梗。高祖已定京師，將斬之，靖呼曰：「公起兵為天下除暴亂，欲就大事，以私怨殺誼士乎？」秦王亦為請，得釋，引為三衛。從平王世充，以功授開府。
開元二十三年四月，冀州獻長人李家寵，八尺有五寸。
韋昭《辨釋名》一卷
求行分者，皆以半總乘定度率，有分者從之。日率除，為平行度分。置定日率，減一，以所差分乘之，二而一，為差率。以疾減、遲加平行，為初日所行度及分。
穆宗即位，進檢校司空。硃克融、王廷湊亂河朔，加度鎮州行營招討使。時帝以李光顏、烏重胤爪牙將，倚以擊賊，兵十餘萬，有所畏，無尺寸功。度既受命，入賊境，數斬將以聞。俄兼押北山諸蕃使。時元稹顯結宦官魏弘簡求執政，憚度複當國，因經制軍事，數居中持梗，不使有功。度恐亂作，即上書痛暴稹過惡。帝不得已，罷弘簡、稹近職。俄擢稹宰相，以度守司空、平章事、東都留守。諫官叩延英，言不可罷度兵，搖眾心。帝不召。於是交章極論，未之省。
盈畫十六度四十三分。
溫大雅《今上王業記》六卷
二月甲午，師德為秋官尚書，充河源、積石、懷遠等軍營田大使。
貞元四年五月乙亥，歲星、熒惑、鎮星聚於營室。占曰：「其國亡。」地在衛分。六年閏三月庚申，太白、辰星合於東井。占為兵憂。戊寅，熒惑犯鎮星在奎。魯分也。
《分吳會丹楊三郡記》二卷
南金仕為太常奉禮郎。開元初，少卿廬崇道抵罪徙嶺南，逃還東都。南金居母喪，崇道偽稱弔客，入而道其情，南金匿之。俄為仇人跡告，詔侍禦史王旭捕按，南金當重法，弟趙璧詣旭自言：「匿崇道者我也，請死。」南金固言弟自誣不情，旭怪之，趙璧曰：「母未葬，妹未歸，兄能辦之，我生無益，不如死。」旭驚，上狀。玄宗皆宥之。
畢諴，字存之，黃門監構從孫。構弟栩，生淩，淩生勻，世失官，為鹽估。勻生諴，蚤孤。夜然薪讀書，母恤其疲，奪火使寐，不肯息，遂通經史，工辭章。性端愨，不妄與人交。
長慶三年，入為禦史大夫，遷戶部尚書、鹽鐵轉運使。寶歷時，復出領山南西道節度使。文宗嗣位，召拜太常卿，以吏部尚書代王播，復總鹽鐵，政益刻急。歲中，進尚書右僕射、代郡公。而禦史中丞宇文鼎以涯兼使職，恥為之屈，奏：「僕射視事日，四品以上官不宜獨拜。」涯怒，即建言：「與其廢禮，不如審官，請避位以存舊典。」帝難之，詔尚書省雜議。工部侍郎李固言謂：「《禮》：君於士不答拜，非其臣則答，不臣人之臣也；大夫於其臣，雖賤必答拜，避正君也；大夫於獻不親，君有賜不面拜，為君之答己也。古者列國君猶與大夫答拜，所以尊事天子，別嫌明微也。議者謂『僕射代尚書令，禮當重。凡百司州縣皆有副貳，缺則攝總，至著定之禮，則不可越，僕射由是也』。按令，凡文武三品拜一品，四品拜二品。《開元禮》，京兆河南牧、州刺史、縣令上日，丞以下答拜。此禮令相戾，不可獨據。」又言：「受冊官始上，無不答拜者，而僕射亦受冊，禮不得異。雖相承為故事，然人情難安者，安得弗改？請如禮便。」帝不能決，涯竟用舊儀。
蓋文達，冀州信都人。博涉前載，尤明《春秋》三家。刺史竇抗集諸生講論，於是，劉焯、劉軌思、孔穎達並以耆儒開門授業，是日悉至，而文達依經辯舉，皆諸儒意所未叩，一坐厭嘆。抗奇之，問：「安所從學？」焯曰：「若人岐嶷，出自天然，以多問寡，則焯為之師。」抗曰：「冰生於水而寒於水，其謂此邪？」
又《通屈賦》一卷
於闐，或曰瞿薩旦那，亦曰渙那，曰屈丹，北狄曰於遁，諸胡曰豁旦。距京師九千七百裏，瓜州贏四千裏，並有漢戎廬、桿彌、渠勒、皮山五國故地。其居曰西山城，勝兵四千人。有玉河，國人夜視月光盛處必得美玉。王居繪室。俗機巧，言迂大，喜事祅神、浮屠法，然貌恭謹，相見皆跪。以木為筆，玉為印，凡得問遺書，戴於首乃發之。自漢武帝以來，中國詔書符節，其王傳以相授。人喜歌舞，工紡勣。西有沙磧，鼠大如蝟，色類金，出入群鼠為從。初無桑蠶，丐鄰國，不肯出，其王即求婚，許之。將迎，乃告曰：「國無帛，可持蠶自為衣。」女聞，置蠶帽絮中，關守不敢驗，自是始有蠶。女刻石約無殺蠶，蛾飛盡得治繭。
範望註《太玄經》十二卷
謝昊《物始》十卷
偕以父任，歷右拾遺、史館修撰，轉補闕、主客郎中。初，柳芳作《唐歷》，大歷以後闕而不錄，宣宗詔崔龜從、韋澳、李荀、張彥遠及偕等分年撰次，盡元和以續雲。累遷太常少卿。大中八年，與盧耽、牛叢、王渢、盧告撰次《文宗實錄》。蔣氏世禪儒，唯伸及系子兆能以辭章取進士第，然不為文士所多。三世踵修國史，世稱良筆，鹹雲「蔣氏日歷」，天下多藏焉。
佛本夷狄之人，與中國言語不通，衣服殊制；口不道先王之法言，身不服先王之法服，不知君臣之義、父子之情。假如其身尚在，奉其國命來朝京師，陛下容而接之，不過宣政一見，禮賓一設，賜衣一襲，衛而出之於境，不令貳於眾也。況其身死已久，枯朽之骨，凶穢之餘，豈宜以入宮禁？孔子曰：「敬鬼神而遠之。」古之諸侯吊於其國，必令巫祝先以桃茢祓除不祥，然後進吊。今無故取朽穢之物，親臨觀之，巫祝不先，桃茢不用，君臣不言其非，禦史不舉其失，臣實恥之。乞以此骨付之水火，永絕根本，斷天下之疑，絕前代之惑，使天下之人知大聖人之所作為，出於尋常萬萬也。佛如有靈，能作禍祟，凡有殃咎，宜加臣身。上天鑒臨，臣不怨悔。
弟放，端厚寡言。第進士，擢累兵部郎中。穆宗為太子，拜侍讀，及即位，參贊機命。帝謂曰：「小子新立，懼不克荷，先生宜相，以輔不逮。」放叩頭曰：「臣庸淺，不足塵大任，自有賢能處之。」帝美其誠，進工部侍郎、集賢學士，寵待尤至。改刑部侍郎。
永徽元年正月，濟州河清。二年十二月，衛州河清。五年六月，濟州河清十六裏。
時天下久平，朝廷尊榮，人皆重內任，雖自冗官擢方面，皆自謂下遷。班景倩自揚州采訪使入為大理少卿，過州，若水餞於郊，顧左右曰：「班公是行若登仙，吾恨不得為騶仆。」未幾，入為戶部侍郎，復拜右丞，卒。
兄俌，中宗時歷右補闕。默啜入寇，敗沙咤忠義，詔百官陳破賊勝策，獨俌上疏以為：「治內可以及外，賞罰明則士盡節。鳴沙之役，主將先遁，中軍猶能死戰。正法紀功，則戎行可勸。若忠義，騎將材，不可當大任。宜因古法，募人徙邊，免行役，次廬伍，明教令，賞虜獲，近戰則守家，遠戰則利貨。購辯勇，強諸蕃，以圖攻取。擇邊州刺史，蒐乘積粟，謹烽燧以備守。」中宗善其言，然無施行者。俌終秘書少監。
張戣《大中刑律統類》十二卷
聖歷中，東都留守楊再思、王方慶共引為判官。方慶善《禮》學，嘗就質疑晦，堅為申釋，常得所未聞。屬文典厚，再思每目為鳳閣舍人樣。與徐彥伯、劉知幾、張說與修《三教珠英》，時張昌宗、李嶠總領，彌年不下筆，堅與說專意撰綜，條匯粗立，諸儒因之，乃成書。累遷給事中，封慈源縣子。
摯虞《文章誌》四卷
貞元四年七月，自陝至河陰，河水黑，流入汴，至汴州城下，一宿而複。近黑祥也。占曰；「法嚴刑酷，傷水性也。五行變節，陰陽相干，氣色繆亂，皆敗亂之象。」十四年，潤州有黑氣如堤，自海門山橫亙江中，與北固山相峙，又有白氣如虹，自金山出，與黑氣交，將旦而沒。
敬宗五子：妃郭氏生普，餘四王，亡母之氏、位。
劉焯《皇極歷》一卷
臨真公主，始封襄城。下嫁衛洙。薨鹹通時。
陸贄《備舉文言》二十卷
先天二年，玄宗講武新豐。故事，天子行幸，牧守在三百里者，得詣行在。時帝亦密召崇，崇至，帝方獵渭濱，即召見，帝曰：「公知獵乎？」對曰：「少所習也。臣年二十，居廣成澤，以呼鷹逐獸為樂。張憬藏謂臣當位王佐，無自棄，故折節讀書，遂待罪將相。然少為獵師，老而猶能。」帝悅，與俱馳逐，緩速如旨，帝歡甚。既罷，乃咨天下事，袞袞不知倦。帝曰：「卿宜遂相朕。」崇知帝大度，銳於治，乃先設事以堅帝意，即陽不謝，帝怪之。崇因跪奏：「臣願以十事聞，陛下度不可行，臣敢辭。」帝曰：「試為朕言之。」崇曰：「垂拱以來，以峻法繩下；臣願政先仁恕，可乎？朝廷覆師青海，未有牽複之悔；臣願不倖邊功，可乎？比來壬佞冒觸憲網，皆得以寵自解；臣願法行自近，可乎？後氏臨朝，喉舌之任出閹人之口；臣願宦豎不與政，可乎？戚裏貢獻以自媚於上，公卿方鎮浸亦為之；臣願租賦外一絕之，可乎？外戚貴主更相用事，班序荒雜；臣請戚屬不任台省，可乎？先朝褻狎大臣，虧君臣之嚴；臣願陛下接之以禮，可乎？燕欽融、韋月將以忠被罪，自是諍臣沮折；臣願群臣皆得批逆鱗，犯忌諱，可乎？武后造福先寺，上皇造金仙、玉真二觀，費鉅百萬；臣請絕道佛營造，可乎？漢以祿、莽、閻、梁亂天下，國家為甚；臣願推此鑒戒為萬代法，可乎？」帝曰：「朕能行之。」崇乃頓首謝。翌日，拜兵部尚書、同中書門下三品。封梁國公。遷紫微令。固辭實封，乃停舊食，賜新封百戶。
《暨艷集》二卷
十月，京兆尹孫偓為戶部侍郎、同中書門下平章事，判戶部。
定，字梅臣，瑀曾孫。以廕起家陝州參軍事、金城丞。蒞事清挺。選補黜陟使裴遵慶表為判官，還調萬年主簿。曆左右司郎中。為元載所惡，外遷袁、潤等六州刺史。大曆中，有司差天下刺史治最，定與常州蕭複、豪州張鎰為第一，而劭桑稼，均賦稅，業徠遊口，在鎰、複右。遷戶部侍郎、太常卿。硃泚泚反，詭姓名為張誕，匿裏中，與蔣沇不浼於賊。事平，擢太子少師。卒，年七十七，贈太子太師。
太子左右監門率府
商州上洛郡，望。土貢：麝香、弓材。有洛源監錢官。貞元七年，刺史李西華自藍田至內鄉開新道七百餘里，回山取塗，人不病涉，謂之偏路，行旅便之。戶八千九百二十六，口五萬三千八十。縣六：有府二，曰洵水、玉京。有興平軍，初在郿縣東原，至德中徙。上洛，緊。有熊耳山。豐陽，上。洛南，上。有金，有銅，有鐵。商洛，望。東有武關。上津，上。義寧二年以上津、豐利、黃土置上津郡，並置長利縣。武德元年曰上州。貞觀元年省長利。八年州廢，以黃土隸金州，豐利隸均州，上津來屬。乾元。中下。本安業，萬歲通天元年析豐陽置，景龍三年隸雍州，景雲元年來屬，乾元元年更名，隸京兆，尋復還屬。
《廷尉決事》二十卷
又謂：
《黃帝明堂》三卷
峘，德棻五世孫。天寶末，及進士第。遇祿山亂，去隱南山豹林穀。楊綰微時，數從之遊，而峘博學有口辯。綰為禮部侍郎，脩國史，薦峘，自華原尉拜右拾遺，兼史職。累遷起居舍人。撰《玄宗實錄》，屬《起居注》亡散，峘裒掇詔策，備一朝之遺。自開元、天寶間名臣事多漏略，拙於取棄，不稱良史。大曆中，以刑部員外郎判南曹。遷司封郎中，知制誥，兼史館脩撰。德宗立，詔元陵制度務極優厚，當竭帑藏奉用度。峘諫曰：「臣伏讀漢劉向論山陵之誡，良史咨欷。何者？聖賢勤儉，不作無益。昔舜葬蒼梧，弗變其肆；禹葬會稽，不改其列；周武葬畢陌，無丘壟處；漢文葬霸陵，不起山墳。禹非不忠，啟非不順，周公非不悌，景帝非不孝，其奉君親，皆以儉觳為無窮計。宋文公厚葬，《春秋》書華元為不臣；桓魋為石郭，夫子以為不如速朽。由是觀之，有德者葬薄，無德者葬厚，章章可見。陛下仁孝切於聖心，然尊親之義貴合於禮。先帝遺詔，送終之制，一用儉約，不得以金銀緣飾。陛下奉先志，無違物，若務優厚，是咈顧命，盩經誼，臣竊懼之。今赦令甫下，諸條未出，望速詔有司從遺制便。」詔答曰：「朕頃議山陵，荒哀迷謬，以違先旨。卿引據典禮，非唯中朕之失，亦使朕不遺君親於患。敢不聞義而從，奉以終始？雖古遺直，何以加焉！」
王彥威，其先出太原。少孤，家無資，自力於學。舉明經甲科。淹識古今典禮，未得調，求為太常散吏，卿知其經生，補檢討官。彥威采獲隋以來下訖唐凡禮沿革，皆條次匯分，號《元和新禮》上之。有詔拜博士。
《遁甲秘要》一卷
《庾信集》二十卷
何茂林《續帝王代紀》十卷
十二月丙戌，儀被殺。
兄儲，歷天雄節度使，終兵部尚書。
陸機《晉帝紀》四卷
六虛之差五十三，秒二百九十九。
又《賈服異同略》五卷
贊曰：朱滔脅其兄泚入朝，及引兵東向，稱帝以自尊，名雖助泚，誌可知矣。至克融再得幽州，朱氏無遺種，其禍與泚鈞，而族夷有先後為間也。
《古文奇字》二卷
帝舅鄭光主墅吏豪肆，積年不輸官賦，澳逮系之。它日延英，帝問其故。澳具道奸狀，且言必寘以法。帝曰：「可貸否？」答曰：「陛下自內署擢臣尹京邑，安可使畫一法獨行於貧下乎？」帝入白太後曰：「是不可犯。」後為輸租，乃免。由是豪右斂跡。
乾甯元年夏，有星隕於越州，後有光，長丈餘，狀如蛇。或曰枉矢也。三年六月，天暴雨，雷電，有星大如碗，起西南，墜於東北，色如鶴練，聲如群鴨飛。占為奸謀。
周公攝政七年二月甲戌朔，己醜望，後六日乙未。三月定朔甲辰，三日丙午。故《召誥》曰：「惟二月既望，越六日乙未，王朝步自周，至於酆」，「三月，惟丙午朏，越三日戊申，太保朝至於洛。」其明年，成王正位。三十年四月乙酉朔甲子，哉生魄。故《書》曰：「惟四月，才生魄。」甲子，作《顧命》。康王十二年，歲在乙酉，六月戊辰朔，三日庚午。故《畢命》曰：「惟十有二年，六月庚午朏。越三日壬申，王以成周之眾命畢公。」自伐紂及此，五十六年，朏魄日名，上下無不合。而《三統曆》以己卯為克商之歲，非也。夫有效於古者，宜合於今。《三統曆》自太初至開元，朔後天三日。推而上之，以至周初，先天，失之蓋益甚焉。是以知合於歆者，必非克商之歲。
四年正月辛亥，降死罪以下，減流人一歲。賜文武官及宗子、賀正使階、勳、爵。詔百官言事。辛未，以皇太子權句當軍國政事。壬申，皇帝崩於清思殿，年三十。
李襲譽《明堂序》一卷
沈常《總戎集》三十卷
執誼未敗時，質病甚，太子已即位，為臨問加禮。卒，門人以質能文聖人書，通於後世，私共諡曰文通先生。所著書甚多，行於世。
大順二年六月乙酉，幽州市樓災，延及數百步。七月癸醜甲夜，汴州相國寺佛閣災。是日暮，微雨震電，或見有赤塊轉門譙藤網中，周而火作。頃之，赤塊北飛，轉佛閣藤網中，亦周而火作。既而大雨暴至，平地水深數尺，火益甚，延及民居，三日不滅。
雍字和叔，擢進士第。
《江總集》二十卷
潯陽公主，崔昭儀所生。大和三年，與平恩、邵陽二公主並為道士，歲賜封物七百匹。
